Στην Άσκηση 3 της εργασίας θα υλοποιήσετε τη διεπαφή του ιστοχώρου του IKA, για ένα υποσύνολο των προδιαγραφών που ορίσατε και των οθονών χαμηλής (ή και υψηλής πιστότητας) που σχεδιάσατε ως εικονογραφημένο σενάριο στην προηγούμενη Άσκηση (Άσκηση 2).

Συγκεκριμένα, καλείστε να υλοποιήσετε τα ακόλουθα:

Την αρχική σελίδα (την οποία θα ονομάσετε index.php) και εσωτερικές ιστοσελίδες πληροφόρησης των χρηστών για τις συγκεκριμένες υπηρεσίες που παρέχει ο ιστοχώρος.
Για 2 ομάδες χρηστών που επιλέγετε:

Λειτουργία (φόρμα) δημιουργίας λογαριασμού για χρήστες (που θέλουν να αποθηκεύσουν πληροφορία) και λειτουργία εισόδου στο σύστημα για χρήστες που έχουν ήδη λογαριασμό.
Δυνατότητα επεξεργασίας του προφίλ για τους χρήστες που έχουν δημιουργήσει λογαριασμό / κάνει εγγραφή. Το προφίλ μπορεί να περιλαμβάνει διάφορες εξατομικευμένες για τον χρήστη πληροφορίες της επιλογής σας, ανάλογα με την ομάδα χρηστών στην οποία ανήκουν.
Λειτουργία ηλεκτρονικής έκδοσης βεβαιώσεων κ.λπ. μέσω του ιστοχώρου (δηλ. την εμφάνιση τους σε ιστοσελίδα που μπορεί μετά να εκτυπωθεί).
Λειτουργία υπολογισμού δεδομένων, ανάλογα με την περσόνα (π.χ. υπολογισμό του πλήθους των ενσήμων, του ποσού της σύνταξης που θα πάρει, του ποσού των εισφορών που έχουν καταβληθεί από εργοδότη σε εργαζόμενο, κ.ά.). Ο χρήστης θα πρέπει να εισάγει πληροφορίες, όπως το πλήθος των ετών εργασίας, το πλήθος των ενσήμων, κ.ά. (ανάλογα με την περίπτωση) και θα επιστρέφεται το σχετικό αποτέλεσμα.
Λειτουργία υποβολής αιτήματος προς την υπηρεσία, ανάλογα με την περσόνα (π.χ. υποβολή αιτήματος από ασφαλισμένο για ασφάλιση τέκνου, υποβολή αιτήματος συνταξιοδότησης, υποβολή ενσήμων από εργοδότη για εργαζόμενο, υποβολή αιτήματος αξιολόγησης αναπηρίας, κ.ά.).
Για την υλοποίηση του ιστοχώρου θα πρέπει να δημιουργήσετε ιστοσελίδες με HTML και τη γλώσσα PHP, τις οποίες θα μορφοποιήσετε με CSS. Μπορείτε επίσης να χρησιμοποιήσετε JavaScript εάν το κρίνετε απαραίτητο.

Για την αποθήκευση των στοιχείων χρηστών, κτλ. θα φτιάξετε μια βάση δεδομένων. Mπορείτε να χρησιμοποιήσετε οποιοδήποτε σύστημα βάσης δεδομένων θέλετε. Η βάση δεδομένων θα είναι ενδεικτική όσον αφορά στον αριθμό των εγγραφών, π.χ. δε χρειάζεται να έχετε πίνακα με 100 χρήστες, αλλά 2-3 ώστε να μπορεί να αναδειχθεί η λειτουργικότητα που υλοποιείτε.  Σε κάθε περίπτωση βεβαιωθείτε ότι τα μηνύματα επικοινωνίας με το χρήστη, αλλά και η γενικότερη υλοποίηση τηρούν τις αρχές ευχρηστίας. Μαζί με τα άλλα αρχεία του ιστοχώρου θα παραδώσετε κι ένα αντίγραφο της βάσης δεδομένων που έχετε σχεδιάσει (το αρχείο αυτό θα περιλαμβάνει τους πίνακες και τα δεδομένα της βάσης και θα σας δοθούν οδηγίες για αυτό το βήμα στα σχετικά εργαστηριακά μαθήματα).
